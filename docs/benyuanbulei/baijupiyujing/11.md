---
hide:
  - toc
---

# **婆罗门杀子喻**

##### 南朝萧齐天空三藏法师求那毗地 译

昔有婆罗门自谓多知，

于诸星术种种技艺无不明达，恃己如此，欲显其德，

遂至他国，抱儿而哭。有人问婆罗门言：

“汝何故哭？”婆罗门言：“今此小儿七日当死，

愍其夭伤以是哭耳。”时人语言：“人命难知，

计算喜错，设七日头或能不死，何为豫哭？”

婆罗门言：“日月可暗星宿可落，

我之所记终无违失。”为名利故，

至七日头自杀其子以证己说。时诸世人却后七日闻其儿死，

咸皆叹言：“真是智者，所言不错。”

心生信服悉来致敬。

犹如佛之四辈弟子为利养故自称得道，有愚人法杀善男子诈现慈德，

故使将来受苦无穷，

如婆罗门为验己言杀子惑世。
