---
hide:
  - toc
---

# **夫妇食饼共为要喻**

##### 南朝萧齐天空三藏法师求那毗地 译

昔有夫妇有三番饼，夫妇共分各食一饼，

馀一番在，共作要言：“若有语者要不与饼。”

既作要已，为一饼故各不敢语。

须臾有贼入家偷盗取其财物，一切所有尽毕贼手；

夫妇二人以先要故，眼看不语。贼见不语，

即其夫前侵略其妇，其夫眼见亦复不语。

妇便唤贼，语其夫言：

“云何痴人为一饼故见贼不唤？”其夫拍手笑言：“咄婢我定得饼，

不复与尔。”世人闻之无不嗤笑。

凡夫之人亦复如是，为小名利故诈现静默，

为虚假烦恼种种恶贼之所侵略，

丧其善法坠堕三涂，都不怖畏求出世道，

方于五欲耽著嬉戏，虽遭大苦不以为患，

如彼愚人等无有异。