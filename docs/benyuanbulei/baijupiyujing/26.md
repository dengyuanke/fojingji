---
hide:
  - toc
---

# **人效王眼瞬喻**

##### 南朝萧齐天空三藏法师求那毗地 译

昔有一人，欲得王意，问馀人言：

“云何得之？”有人语言：“若欲得王意者，

王之形相汝当效之。”此人即便后至王所，

见王眼瞬便效王瞬。王问之言：

“汝为病耶？为著风耶？何以眼瞬？”其人答王：“我不病眼，

亦不著风，欲得王意，见王眼瞬故效王也。”

王闻是语即大瞋恚，

即便使人种种加害摈令出国。世人亦尔，

于佛法王欲得亲近，求其善法以自增长。既得亲近，

不解如来法王为众生故，种种方便现其阙短，

或闻其法见有字句不正，便生讥毁，

效其不是。由是之故，

于佛法中永失其善堕于三恶，如彼效王，亦复如是。