---
hide:
  - toc
---

# **小儿得大龟喻**

##### 南朝萧齐天空三藏法师求那毗地 译

昔有一小儿，陆地游戏得一大龟，

意欲杀之不知方便，而问人言：“云何得杀？”

有人语言：“汝但掷置水中即时可杀。”

尔时小儿信其语故即掷水中，龟得水已即便走去。

凡夫之人亦复如是，

欲守护六根修诸功德不解方便，而问人言：“作何因缘而得解脱？”

邪见外道天魔波旬，及恶知识而语之言：

“汝但极意六尘恣情五欲，

如我语者必得解脱。”如是愚人不谛思惟，

便用其语身坏命终堕三恶道，如彼小儿掷龟水中。
```
　此论我所造，　　合和喜笑语，

　多损正实说，　　观义应不应。

　如似苦毒药，　　和合于石蜜，

　药为破坏病，　　此论亦如是。

　正法中戏笑，　　譬如彼狂药，

　佛正法寂定，　　明照于世间。

　如服吐下药，　　以酥润体中，

　我今以此义，　　显发于寂定。

　如阿伽陀药，　　树叶而裹之，

　取药涂毒竟，　　树叶还弃之。

　戏笑如叶裹，　　实义在其中，

　智者取正义，　　戏笑便应弃。
```
尊者僧伽斯那造作痴花鬘竟。