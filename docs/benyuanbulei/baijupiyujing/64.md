---
hide:
  - toc
---

# **人谓故屋中有恶鬼喻**

##### 南朝萧齐天空三藏法师求那毗地 译

昔有故屋，人谓此室常有恶鬼，

皆悉怖畏不敢寝息。时有一人自谓大胆，而作是言：

“我欲入此室中寄卧一宿。”即入宿止，

后有一人自谓胆勇胜于前人，

复闻傍人言此室中恒有恶鬼，即欲入中排门将前。

时先入者谓其是鬼，即复推门遮不听前；

在后来者复谓有鬼，二人斗诤遂至天明。

既相睹已，方知非鬼。一切世人亦复如是，

因缘暂会无有宰主，

一一推析谁是我者？然诸众生横计是非强生诤讼，

如彼二人等无差别。