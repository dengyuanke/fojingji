---
hide:
  - toc
---

# **偷犛牛喻**

##### 南朝萧齐天空三藏法师求那毗地 译

譬如一村共偷犛牛而共食之。

其失牛者逐迹至村，唤此村人问其由状，

而语之言：“尔在此村不？”偷者对曰：“我实无村。”

又问：“尔村中有池，在此池边共食牛不？”答言：

“无池。”又问：“池傍有树不？”对言：“无树。”又问：

“偷牛之时在尔村东不？”对曰：“无东。”又问：

“当尔偷牛非日中时耶？”对曰：“无中。”又问：

“纵可无村及以无树，

何有天下无东无时？知尔妄语都不可信，尔偷牛食不？”对言：“实食。”

破戒之人亦复如是，覆藏罪过不肯发露，

死入地狱，诸天善神以天眼观不得覆藏，

如彼食牛不得欺拒。