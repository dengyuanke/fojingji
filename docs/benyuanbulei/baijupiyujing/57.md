---
hide:
  - toc
---

# **蹋长者口喻**

##### 南朝萧齐天空三藏法师求那毗地 译

昔有大富长者，

左右之人欲取其意皆尽恭敬。长者唾时，左右侍人以脚蹋却。

有一人愚者，不及得蹋，而作是言：

“若唾地者诸人蹋却，欲唾之时，我当先蹋。”

于是长者正欲咳唾，时此愚人即便举脚蹋长者口，

破唇折齿。长者语愚人言：

“汝何以故蹋我唇口？”愚人答言：“若长者唾出口落地，

左右谄者已得蹋去，我虽欲蹋，每常不及。

以是之故，唾欲出口举脚先蹋，望得汝意。”

凡物须时，时未及到，强设功力返得苦恼，

以是之故世人当知时与非时。