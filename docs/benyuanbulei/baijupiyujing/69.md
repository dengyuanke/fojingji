---
hide:
  - toc
---

# **效其祖先急速食喻**

##### 南朝萧齐天空三藏法师求那毗地 译

昔有一人从北天竺至南天竺，住止既久，

即聘其女共为夫妇。时妇为夫造设饮食，

夫得急吞不避其热。妇时怪之，

语其夫言：“此中无贼劫夺人者，

有何急事匆匆乃尔不安徐食？”夫答妇言：

“有好密事不得语汝。”妇闻其言谓有异法，殷勤问之，

良久乃答：“我祖父已来法常速食，我今效之，

是故疾耳。”世间凡夫亦复如是，

不达正理不知善恶，作诸邪行不以为耻，

而云我祖父已来作如是法，至死受行终不舍离，

如彼愚人习其速食以为好法。