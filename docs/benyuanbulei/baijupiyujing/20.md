---
hide:
  - toc
---

# **人说王纵暴喻**

##### 南朝萧齐天空三藏法师求那毗地 译

昔有一人说王过罪，而作是言：

“王甚暴虐治政无理。”王闻是语即大瞋恚，

竟不究悉谁作此语，信傍佞人捉一贤臣，

仰使剥脊取百两肉。有人证明此无是语，

王心便悔，索千两肉用为补脊，

夜中呻唤甚大苦恼。王闻其声，问言：

“何以苦恼？取汝百两，十倍与汝，意不足耶？何故苦恼？”

傍人答言：“大王！如截子头，虽得千头不免子死，

虽十倍得肉，不免苦痛。”愚人亦尔，

不畏后世贪渴现乐，苦切众生，

调发百姓多得财物，望得灭罪而得福报。

譬如彼王割人之脊取人之肉，

以馀肉补望使不痛，无有是处。