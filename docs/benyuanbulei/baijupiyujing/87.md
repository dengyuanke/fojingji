---
hide:
  - toc
---

# **劫盗分财喻**

##### 南朝萧齐天空三藏法师求那毗地 译

昔有群贼共行劫盗，

多取财物即共分之等以为分，唯有鹿野钦婆罗色不纯好，

以为下分与最劣者。下劣者得之恚恨，

谓呼大失，至城卖之。诸贵长者多与其价，

一人所得倍于众伴，方乃欢喜踊悦无量。

犹如世人不知布施有报无报，

而行少施得生天上，受无量乐方更悔恨，悔不广施。

如钦婆罗后得大价，乃生欢喜；施亦如是，

少作多得，尔乃自庆，恨不益为。