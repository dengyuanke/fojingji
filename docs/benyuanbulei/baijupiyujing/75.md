---
hide:
  - toc
---

# **驼瓮俱失喻**

##### 南朝萧齐天空三藏法师求那毗地 译

昔有一人先瓮中盛谷，

骆驼入头瓮中食谷又不得出，既不得出以为忧恼。

有一老人来语之言：“汝莫愁也！我教汝出，

汝用我语必得速出，汝当斩头自得出之。”

即用其语以刀斩头，既复杀驼而复破瓮。

如此痴人世间所笑。凡夫愚人亦复如是，

悕心菩提志求三乘，

宜持禁戒防护诸恶，然为五欲毁破净戒，

既犯禁已舍离三乘，纵心极意无恶不造，

乘及净戒二俱捐舍，如彼愚人驼瓮俱失。