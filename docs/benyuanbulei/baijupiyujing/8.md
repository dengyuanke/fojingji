---
hide:
  - toc
---

# **山羌偷官库喻**

##### 南朝萧齐天空三藏法师求那毗地 译

过去之世有一山羌，偷王库物而远逃走。

尔时国王遣人四出推寻捕得，将至王边。

王即责其所得衣处，山羌答言：

“我衣乃是祖父之物。”王遣着衣，实非山羌本所有故，

不知著之，应在手者著于脚上，

应在腰者返著头上。王见贼已，集诸臣等共详此事，

而语之言：“若是汝之祖父已来所有衣者，

应当解著，云何颠倒用上为下？以不解故，

定知汝衣必是偷得，非汝旧物。”借以为譬，

王者如佛，宝藏如法，愚痴羌者犹如外道，

窃听佛法著已法中以为自有，然不解故，

布置佛法迷乱上下，不知法相。

如彼山羌得王宝衣，不识次第颠倒而著，亦复如是。