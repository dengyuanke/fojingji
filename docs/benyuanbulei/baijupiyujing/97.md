---
hide:
  - toc
---

# **为恶贼所劫失氎喻**

##### 南朝萧齐天空三藏法师求那毗地 译

昔有二人为伴共行旷野，

一人被一领氎，中路为贼所剥，一人逃避走入草中。

其失氎者先于氎头裹一金钱，便语贼言：

“此衣适可直一枚金钱，

我今求以一枚金钱而用赎之。”贼言：“金钱今在何处？”

即便氎头解取示之，而语贼言：“此是真金，若不信我语，

今此草中有好金师，可往问之。”贼既见之，

复取其衣。如是愚人氎与金钱一切都失，

自失其利复使彼失。凡夫之人亦复如是，

修行道品作诸功德，为烦恼贼之所劫掠，

失其善法丧诸功德，

不但自失其利复使馀人失其道业，身坏命终堕三恶道，

如彼愚人彼此俱失。