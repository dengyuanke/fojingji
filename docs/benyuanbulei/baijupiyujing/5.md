---
hide:
  - toc
---

# **渴见水喻**

##### 南朝萧齐天空三藏法师求那毗地 译

过去有人，痴无智慧，极渴须水，

见热时焰谓为是水，即便逐走至辛头河，

既至河所对视不饮。傍人语言：“汝患渴逐水，

今至水所何故不饮？”愚人答言：“君可饮尽，

我当饮之，此水极多俱不可尽，是故不饮。”

尔时众人闻其此语，皆大嗤笑。

譬如外道僻取其理，以己不能具持佛戒，

遂便不受，致使将来无得道分、流转生死，

若彼愚人见水不饮为时所笑，亦复如是。