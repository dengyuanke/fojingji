---
hide:
  - toc
---

# **与儿期早行喻**

##### 南朝萧齐天空三藏法师求那毗地 译

昔有一人，夜语儿言：

“明当共汝至彼聚落有所取索。”儿闻语已至明旦，

竟不问父独往诣彼。既至彼已，身体疲极空无所获，

又不得食饥渴欲死，寻复回来来见其父。

父见子来深责之言：“汝大愚痴无有智慧，

何不待我？空自往来，徒受其苦，

为一切世人之所嗤笑。”凡夫之人亦复如是，

设得出家即剃须发服三法衣，

不求明师咨受道法，失诸禅定道品功德，

沙门妙果一切都失，如彼愚人虚作往返徒自疲劳，

形似沙门实无所得。