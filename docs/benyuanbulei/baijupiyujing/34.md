---
hide:
  - toc
---

# **送美水喻**

##### 南朝萧齐天空三藏法师求那毗地 译

昔有一聚落，去王城五由旬，

村中有好美水。王敕村人，常使日日送其美水，

村人疲苦，悉欲移避远此村去。

时彼村主语诸人言：“汝等莫去！我当为汝白王，

改五由旬作三由旬，使汝得近往来不疲。”即往白王，

王为改之作三由旬，众人闻已便大欢喜。

有人语言：“此故是本五由旬，更无有异。”

虽闻此言，信王语故终不肯舍。

世间之人亦复如是，修行正法度于五道向涅槃城，

心生厌惓，便欲舍离，顿驾生死不能复进。

如来法王有大方便，于一乘法分别说三，

小乘之人闻之欢喜以为易行，

修善进德求度生死，后闻人说无有三乘，故是一道。

以信佛语终不肯舍，如彼村人亦复如是。