---
hide:
  - toc
---

# **乘船失釪喻**

##### 南朝萧齐天空三藏法师求那毗地 译

昔有人乘船渡海，失一银釪堕于水中，

即便思念：“我今画水作记，

舍之而去后当取之。”行经二月到师子诸国，见一河水，

便入其中觅本失釪。诸人问言：

“欲何所作？”答言：“我先失釪今欲觅取。”问言：

“于何处失？”答言：“初入海失。”又复问言：

“失经几时？”言：“失来二月。”问言：“失来二月，云何此觅？”

答言：“我失釪时画水作记，

本所画水与此无异，是故觅之。”又复问言：“水虽不别，

汝昔失时乃在于彼，今在此觅何由可得？”

尔时众人无不大笑。亦如外道不修正行，

相似善中横计苦困，以求解脱，

犹如愚人失釪于彼而于此觅。