---
hide:
  - toc
---

# **子死欲停置家中喻**

##### 南朝萧齐天空三藏法师求那毗地 译

昔有愚人养育七子，一子先死。

时此愚人见子既死，便欲停置于其家中，自欲弃去。

傍人见已而语之言：“生死道异，

当速庄严致于远处而殡葬之，云何得留自欲弃去？”

尔时愚人闻此语已即自思念：

“若不得留要当葬者，

须更杀一子停担两头乃可胜致。”于是便更杀其一子，

而檐负之远葬林野。时人见之，深生嗤笑怪未曾有。

譬如比丘私犯一戒，情惮改悔，

默然覆藏自说清净，或有知者即语之言：

“出家之人守持禁戒如护明珠不使缺落，

汝今云何违犯所受欲不忏悔？”犯戒者言：“苟须忏者，

更就犯之然后当出。”遂便破戒多作不善，

尔乃顿出。如彼愚人一子既死又杀一子，

今此比丘亦复如是。