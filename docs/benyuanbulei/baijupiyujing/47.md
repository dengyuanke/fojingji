---
hide:
  - toc
---

# **贫人作鸳鸯鸣喻**

##### 南朝萧齐天空三藏法师求那毗地 译

昔外国节法庆之日，

一切妇女尽持优钵罗华以为鬘饰。有一贫人，其妇语言：

“尔若能得优钵罗华来用与我，为尔作妻；

若不能得，我舍尔去。”

其夫先来常善能作鸳鸯之鸣，即入王池作鸳鸯鸣偷优钵罗华。

时守池者而作是问：“池中者谁？”

而此贫人失口答言：“我是鸳鸯。”守者捉得将诣王所，

而于中道复更和声作鸳鸯鸣，守池者言：

“尔先不作，今作何益？”世间愚人亦复如是，

终身残害作众恶业，不习心行使令调善，

临命终时方言：“今我欲得修善。”

狱卒将去付阎罗王，虽欲修善亦无所及已，

如彼愚人欲到王所作鸳鸯鸣。