---
hide:
  - toc
---

# **饮木筒水喻**

##### 南朝萧齐天空三藏法师求那毗地 译

昔有一人，行来渴乏，

见木筒中有清净流水，就而饮之，

饮水已足即便举手语木筒言：“我已饮竟，水莫复来。”

虽作是语水流如故，便瞋恚言：“我已饮竟，语汝莫来，

何以故来？”有人见之言：“汝大愚痴无有智慧！

汝何以不去，语言莫来？”即为挽却牵馀处去。

世间之人亦复如是，为生死渴爱，

饮五欲咸水，既为五欲之所疲厌，如彼饮足，

便作是言：“汝色声香味莫复更来使我见也。”

然此五欲相续不断，既见之已便复瞋恚：

“语汝速灭莫复更生，何以故来使我见之？”

时有智人而语之言：“汝欲得离者，

当摄汝六情闭其心意，妄想不生便得解脱。何必不见、

欲使不生？”如彼饮水愚人等无有异。

