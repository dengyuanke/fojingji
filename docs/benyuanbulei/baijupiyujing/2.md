---
hide:
  - toc
---

# **愚人集牛乳喻**

##### 南朝萧齐天空三藏法师求那毗地 译

昔有愚人将会宾客，

欲集牛乳以拟供设，而作是念：

“我今若豫于日日中㨌取牛乳，牛乳渐多卒无安处，或复酢败。

不如即就牛腹盛之，待临会时当顿㨌取。”

作是念已，便捉牸牛母子，各系异处。却后一月，

尔乃设会迎置宾客，

方牵牛来欲㨌取乳，而此牛乳即干无有。

时为众宾或瞋或笑。愚人亦尔，欲修布施，

方言待我大有之时，然后顿施。未及聚顷，

或为县官水火盗贼之所侵夺，或卒命终不及时施，

彼亦如是。