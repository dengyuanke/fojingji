---
hide:
  - toc
---

# **牧羊人喻**

##### 南朝萧齐天空三藏法师求那毗地 译

昔有一人，巧于牧羊，其羊滋多乃有千万，

极大悭贪不肯外用。时有一人善于巧诈，

便作方便往共亲友，而语之言：

“我今共汝极成亲爱，便为一体更无有异。

我知彼家有一好女，当为汝求可用为妇。”

牧羊之人闻之欢喜，便大与羊及诸财物。其人复言：

“汝妇今日已生一子。”牧羊之人未见于妇，

闻其已生心大欢喜，重与彼物。

其人后复而语之言：“汝儿生已今死矣。”

牧羊之人闻此人语，便大啼泣嘘欷不已。

世间之人亦复如是，既修多闻，为其名利秘惜其法，

不肯为人教化演说，

为此漏身之所诳惑妄期世乐。如己妻息为其所欺，丧失善法，

后失身命并及财物，便大悲泣生其忧苦，

如彼牧羊之人亦复如是。