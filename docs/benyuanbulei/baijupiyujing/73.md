---
hide:
  - toc
---

# **诈言马死喻**

##### 南朝萧齐天空三藏法师求那毗地 译

昔有一人骑一黑马入阵击贼，

以其怖故不能战斗，便以血污涂其面目，

诈现死相卧死人中，其所乘马为他所夺。

军众既去便欲还家，即截他人白马尾来，

既到舍已有人问言：“汝所乘马今为所在，

何以不乘？”答言：“我马已死，遂持尾来。”傍人语言：

“汝马本黑，尾何以白？”默然无对，为人所笑。

世间之人亦复如是，

自言善好修行慈心不食酒肉，然杀害众生加诸楚毒，

妄自称善无恶不造，如彼愚人诈言马死。