---
hide:
  - toc
---

# **摩尼水窦喻**

##### 南朝萧齐天空三藏法师求那毗地 译

昔有一人与他妇通，交通未竟夫从外来，

即便觉之住于门外，伺其出时便欲杀害。

妇语人言：“我夫已觉，更无出处，

唯有摩尼可以得出摩尼者齐云水窦孔也。”欲令其人从水窦出，

其人错解谓摩尼珠，所在求觅而不知处，

即作是言：“不见摩尼珠我终不去。”

须臾之间为其所杀。凡夫之人亦复如是，

有人语言：“生死之中无常苦空无我，离断常二边，

处于中道，于此中过可得解脱。”凡夫错解，

便求世界有边无边及以众生有我无我，

竟不能观中道之理，忽然命终，

为于无常之所杀害，堕三恶道，

如彼愚人推求摩尼为他所害。